---
layout: page
title: Pravila
permalink: /pravila/
---

Predlog organizacije obveščanja članov Pokemon GO skupnosti v Ljubljani, načel
lepega obnašanja in miroljubnega reševanja sporov Ljubljana, 21. oktober 2017

## 1. Sistem obveščanja

Za komunikacijo med trenerji se začne uporabljati platforma Discord, ki ima naslednje prednosti:
 - nima številčnih omejitev števila članov, kot jih pozna Messenger chat;
 - omogoča različne kanale za različne vsebine;
 - omogoča moderiranje, da se prepreči enostransko metanje članov;
 - zagotavlja zasebnost komunikacije 1 na 1;
 - omogoča predstavljanje članov, ki to želijo, samo z njihovim vzdevkom;
 - omogoča objavljanje multimedijskih vsebin, pravil, navodil in podobno (pinned posts).

Vsaka skupina ima svoje predstavnike pri upravljanju, in sicer morajo biti
zastopani enakovredno. Poleg administratorjev, ki jih določi vsaka skupina
demokratično, se določi tudi več tako imenovanih ‘modov’ (moderatorjev), katerih
naloga je dodajanje novih članov. Število modov ni omejeno, skupine pa si bodo
prizadevale, da z njimi pokrijejo različne predele Ljubljane.

Poleg tega se ustanovi tako imenovani 'svet starešin', ki odloča o
morebitnem izločanju članov iz sistema obveščanja. Svet je sestavljen iz treh
članov (vsaka skupina predlaga enega), s katerimi morajo soglašati vse tri
skupine. O morebitnih sankcijah zoper posamezne igralce se člani sveta
odločajo s konsenzom, administratorji pa te sankcije izvršijo.

Več o sistemu Discord in njegovi uporabi si preberite [tukaj](/discord/).

## 2. Splošna pravila obnašanja v skupini

Vsi, ki bodo vključeni v sistem obveščanja, se z vključitvijo strinjajo s
pravili obnašanja, ki morajo biti vedno objavljena na vidnem mestu. Osnovno
načelo je to, da bodimo spoštljivi do ostalih igralcev pa tudi do okolice
oziroma do ljudi, ki ne igrajo igre Pokemon GO.

### 2.1. Bojevanje v telovadnicah

Igralci se strinjajo, da bodo spoštovali gentlemanski kodeks obnašanja v zvezi s
telovadnicami in omogočili tudi drugim, da pridejo do dnevnih 50 cekinov.
Prepovedano je zbijati telovadnice, kjer nihče od igralcev še ni dosegel 8 ur in
20 minut (= 50 cekinov), in to se bo štelo kot kršitev pravil obnašanja. Kljub
zahtevanim minimalnim 8 uram in 20 minutam se igralcem priporoča, da pred
zbijanjem telovadnice omogočijo 50 cekinov čim večjemu številu igralcev v njej.

Vsako tretjo soboto v mesecu zgoraj zapisano pravilo ne velja in trenerji lahko
zbijejo vsako telovadnico, ki jo želijo. Namen te izjeme je narediti borbo v
enkrat na mesec bolj zabavno in hkrati prispevati k sprostitvi/razelektritvi
vzdušja. Poleg izjeme pri zbijanju telovadnic bo Pokemon GO skupnost v Ljubljani
vsako tretjo soboto v mesecu organizirala lokalne dogodke, kjer se bodo trenerji
in skupine lahko pomerili v tekmovanju v različnih disciplinah.

### 2.2. Sklicevanje raidov

Pri sklicevanju raidov se poskušamo držati naslednjih priporočil (to niso stroga pravila, ker so odvisna od posameznih primerov):
 1. omogoči najmanj 30 minut do zbora, da se lahko raida udeleži čim več igralcev;
 1. če namerava skupina igralcev naprej na naslednji raid, naj si vzame minuto časa in najprej objavi zbor za naslednji raid še za vse ostale, šele potem naj se loti prvega raida;
 1. med posameznimi raidi naj bo vsaj 30 minut časa, če sta telovadnici blizu, pa lahko 20 minut;
 1. izogibamo se sklicevanju raidov, ki se iztekajo (za katere je ostalo še manj kot 10 minut časa);
 1. vsak, ki se udeleži raida, naj bo pripravljen počakati pet minut na morebitne zamudnike;
 1. če ima kdo težave z igro, bodi pripravljen zapustiti bitko in pomagaj ostalim, da se vrnejo v raid in tako ne izgubijo dnevnega raid passa;
 1. kdor zamuja, naj se zaveda, da s tem zadržuje vse ostale in naj razmisli o tem, da bi šel raje na naslednji raid;
 1. oglašajo naj se samo tisti, ki nameravajo priti na raid;
 1. ko prosiš, da te drugi počakajo, povej točno uro, ko lahko prideš;
 1. če skličeš raid, vedno pridi na njegov zbor;
 1. pri sklicevanju več raidov hkrati se za vsak raid uporablja poseben emoji, ki služi za lažji pregled potrjevanja udeležbe (primer: raid na gymu Julija Primicova ima naslednji emoji: <img src="/assets/img/ghost.svg" style="height: 1.5em"/>. Ko ljudje potrjujejo udeležbo za ta raid, napišejo ‘<img src="/assets/img/ghost.svg" style="height: 1.5em"/>+1’ ali ‘julija +1’).

Za EX raide se skupine dogovorijo za rotacijo barve telovadnice po naslednjem zaporedju:
 1. rdeča telovadnica,
 1. rumena telovadnica,
 1. modra telovadnica,
 1. zabavna telovadnica, kjer ni pravil (komur jo uspe osvojiti, njegova barva obvelja)
 1. (potem se vrstni red ponovi)

## 3. Miroljubno razreševanje sporov

Prvo pravilo: Ne prepiraj se z drugimi igralci.

Drugo pravilo: Če že pride do prepira, naj ta prepir ne postane problem vseh ostalih (to ni tema splošnega chata, kjer bi se oglašali vsi, ki nimajo zveze s tem).

Tretje pravilo: V primeru spora se najprej poskušaj pogovoriti s tistim, ki ti je naredil krivico.
(Če imaš problem pri vzpostavljanju stika, se obrni na nekoga tretjega, ki lahko pomaga organizirati pogovor ali celo sodeluje kot moderator.)

Četrto pravilo: če noben od prejšnjih poskusov ni bil uspešen, se obrni na svet starešin, ki bo to obravnaval na posebnem kanalu z obema vpletenima (ali več vpletenimi igralci).


Vsak ima pravico do zagovora, razen če se tej pravici odpove.

### 3.1. Sankcije kršitev

Za neprimerno obnašanje svet starešin izreče igralcu kazen, ki ne sme biti
prekomerna glede na kršitve. Na voljo imajo naslednje inštrumente, ki si sledijo
ob večkratnih kršitvah:

 1. opomin,
 1. začasna izključitev iz vseh skupin (za en teden),
 1. daljša izključitev,
 1. trajna izključitev.

Z vzpostavitvijo novega sistema obveščanja se pustijo ob strani stare zamere in
začnemo od začetka (clean slate).

## 4. Razno

Razmisli se o organizaciji rednih izletov v druge kraje po Sloveniji, kjer se
poskuša organizirati srečanja z lokalnimi igralci, spodbuja organizacijo
igralcev po drugih koncih Slovenije, promovira naš način sodelovanja in s tem
krepi celotna slovensko Pokemon GO skupnost.
